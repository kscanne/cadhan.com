<h2>Cé muidne?</h2>
<p>
Bunaíodh Cadhan Aonair, LLC sa bhliain 2008 mar chomhlacht phríobháideach
a sholáthraíonn seirbhísí teicneolaíochta do phobal na Gaeilge
ar fud an domhain.  An bunchuspóir atá againn ná saol ríomhaireachta
go hiomlán trí mheán na Gaeilge a éascú, trí bhogearraí,
uirlisí profála, suímh Ghréasáin, APIanna, agus logánú.
</p>

<h2>Ar an suíomh seo</h2>
<p>
Sa roghchlár ar chlé, gheobhaidh tú nascanna leis na táirgí go léir
atá againn.  Cuirimid gach uile rud ar fáil saor in aisce ón suíomh seo,
chomh maith le cód foinseach agus sonraí oscailte. Sa chaoi seo, bíonn
forbróirí eile in ann na hacmhainní seo a úsáid mar bhunús dá gcuid
táirgí féin. Creidimid go láidir gurb é seo an bealach is fearr 
éiceachóras sláintiúil teicneolaíochta a dheimhniú don Ghaeilge ar líne.
</p>

<h2>Beathaisnéisín</h2>
<p>
Is é Kevin Scannell,
<a href="http://cs.slu.edu/~scannell/">ollamh le Ríomheolaíocht</a>
 in <a href="http://www.slu.edu/">Ollscoil Saint Louis</a>,
a bhunaigh Cadhan Aonair.  Is Meiriceánach é Kevin,
rugadh i mBostún, Massachusetts i 1970,
de bhunadh Éireannach ar an dá thaobh.
Rinne sé staidéar ar an matamaitic in
<a href="http://www.mit.edu/">Institiúid Teicneolaíochta Massachusetts</a> (MIT),
áit a mbronnadh BS air sa bhliain 1991,
agus fuair sé céim dhochtúireachta in
<a href="http://www.ucla.edu/">Ollscoil California, Los Angeles</a>
(sa matamaitic chomh maith). Chaith
sé dhá bhliain i bpost iardhochtúireachta in
<a href="http://www.rice.edu/">Ollscoil Rice</a> in Houston, Texas, sular tháinig
sé go St. Louis i 1998.
</p>
<p>
Thosaigh Kevin ag foghlaim na Gaeilge sna 1990í, agus go gairid 
tar éis sin, thosaigh sé ag obair ar bhogearraí éagsúla a chabhródh le
foghlaimeoirí eile agus le cainteoirí dúchais
an teanga a úsáid ar an ríomhaire. Ba é
an litreoir <a href="/gaelspell/">GaelSpell</a>
an chéad acmhainn ríomhaireachta don teanga
a rinne sé, an chéad leagan
foilsithe sa bhliain 2000.
</p>
